L. Iulio Caesare, C. Marcio Figulo consulibus filiolo me auctum scito
salva Terentia. Abs te tam diu nihil litterarum! Ego de meis ad te
rationibus scripsi antea diligenter. Hoc tempore Catilinam, competitorem
nostrum, defendere cogitamus. Iudices habemus, quos volumus, summa
accusatoris voluntate. Spero, si absolutus erit, coniunctiorem illum
nobis fore in ratione petitionis; sin aliter acciderit, humaniter
feremus.

Tuo adventu nobis opus est maturo; nam prorsus summa hominum est opinio
tuos familiares nobiles homines adversarios honori nostro fore. Ad eorum
voluntatem mihi conciliandam maximo te mihi usui fore video. Quare
Ianuario mense, ut constituisti, cura ut Romae sis.
